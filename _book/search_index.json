[
["index.html", "Könnun á þaraflóru í Húnaflóa, með tilliti til nýtingar Kafli 1 Inngangur 1.1 Tilgangur verkefnis 1.2 Úr verkefnislýsingu í styrkumsókn: 1.3 Þari til nýtingar á Íslandi", " Könnun á þaraflóru í Húnaflóa, með tilliti til nýtingar Valtýr Sigurðsson BioPol ehf. 19 June 2019 Kafli 1 Inngangur 1.1 Tilgangur verkefnis Tilgangur verkefnisins er að gera forkönnun á nýtingu þaraskóga við austanverðan Húnaflóa, með áherslu á stórþara (Laminaria hyperborea), hrossaþara (Laminaria digitata) og beltisþara (Laminaria saccharina). Verkefninu er skipt upp í sýnatökur annars vegar og hins vegar áætlun um heildarmagn þara á svæðinu sem má vinna með sjálfbærum hætti. 1.2 Úr verkefnislýsingu í styrkumsókn: „Grunnsævi Húnaflóa frá 5-40 metra dýpi verður kannað með köfun og fjarstýrðri neðansjávarmyndavél. Að forathugun lokinni, þar sem rannsóknarsvæði eru ákveðin, verða nokkur snið tekin við austanverðan flóann. Í Húnafirði, við Vatnsnes og í næsta nágrenni norðan við Skagaströnd. Tvær manneskjur vinna samtímis að myndöflun. Myndefni verður tekið með köfun, úr fjöru og mótorbáti. Við myndöflun úr fjöru verða tekin snið 100 m út frá fjöruborði með reglulegu millibili. Kafað verður með myndavélina niður á 20 m dýpi þar sem þess gefst kostur. Úr mótorbáti verða teknar myndir á 40-50 m dýpi eftir fyrirfram ákveðnum sniðum. Myndavélin kafar á um tveggja hnúta hraða (3,7 km/klst) og er með 100 m langa snúru. Rafhlöðuending er 4 klst á sundi en lengri sé hún borin af kafara. Seinna verður myndefnið skoðað í landi og verður þari tegundagreindur og þekja þara metin. Mat á þekju er nákvæmara þar sem kafari stýrir myndatökunni. Fiskar verða greindir að næstu flokkunareiningu. Útbúið verður kort af þaraflórunni í forritinu QGIS sem verður aðgengilegt á vefsvæði Biopol ehf.“ 1.3 Þari til nýtingar á Íslandi Þari er samheiti yfir nokkrar tegundir brúnþörunga sem finnast á grunnsævi (allt að 30 metrum) í klappar, hnullunga og grjótfjörum við landið („Þari eftir Karl Gunnarsson“ 1997). Fjölsykrur sem finna má í brúnþörungum eru mikið notaðar sem bindiefni í matvælum, snyrtivörum, lyfjaiðnaði, textiliðnaði og markskonar öðrum iðnaði. Hrossaþari (L. digitata) og beltisþari (L. saccarina) henta vel í framleiðslu á fjölsykrum en Þörungaverksmiðjan hf. á Reykhólum hefur þurrkað og malað hrossaþara og selt erlendis til alginatframleiðslu (alginat er fjölsykra). Einnig hefur fyrirtækið Purity Herbs á Akureyri notað hrossaþara frá Þörungaverksmiðjunni í sinni framleiðslu (Jónsdóttir 2011). Heimildir "]
]
